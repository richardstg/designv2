---
---
Rapport kmom10 (examen) - Minimalistisk webbdesign inom finans och försäkring
=========================
Företaget ”Valfrihet” efterfrågade en undersökning om hur minimalism använts på webbplatser inom kategorin ”finans och försäkring”.

Urval
-----------------------
Webbplatserna för undersökningen valdes ut från IDG:s senaste undersökning från 2019, där de 100 bästa svenska sajterna, tjänsterna och apparna listas. Företagen i urvalet finns inom kategorin ”finans och försäkring”, och består av Avanza, If och Klarna.

[FIGURE src=image/Avanza.png caption="Screenshot av Avanzas startsida"]

[FIGURE src=image/If.png caption="Screenshot av If:s startsida"]

[FIGURE src=image/Klarna.png caption="Screenshot av Klarnas startsida"]

Metod
-----------------------
I undersökningen används artikeln ”The Characteristics of Minimalism in Web Design” från Nielsen Norman Group, publicerad 2015. Artikeln listar fem huvudsakliga karaktärsdrag inom konceptet minimalistisk webbdesign, dessa är: ”flat design”, sparsam färgsättning, få element och begränsat innehåll, negativt space och dramatiska fonter. Webbplatserna analyseras var och en utifrån dessa principer.

Resultat
-----------------------
### Avanza

#### Flat design:
Webbplatsen är att betraktas som flat. Man använder sig inte mycket av effekter för att få element att se tre-dimensionella ut. Belysningseffekter är frånvarande, likaså gradienter. Man har dock applicerat diskreta mjuka skuggor under vissa element. Detta skapar ett visst djup på sidan.

#### Sparsam färgsättning:
Den mesta ytan på webbplatsen är i princip vit. De färger som finns är i huvudsak applicerade på knappar, illustrationer och länkar. Färgerna som används är framförallt grönt och blått, samt lite rött. Färgsättningen är att betraktas som relativt sparsam.

#### Få element och begränsat innehåll:
Man överöses inte av information när man besöker webbplatsen. Strukturen upplevs som logisk och man förloras inte i innehållet. De viktigaste knapparna och länkarna till deras tjänster finns där, och det märks att man på startsidan främst vill göra det enkelt för nya kunder att skriva in sig. Texterna på startsidan är korta och enkla att läsa. Det finns illustrationer på sidan som inte uppfyller någon direkt praktisk funktion, dock är dessa enkla och minimalistiska.

#### Negativt space:
Elementen på webbplatsen omges av relativt mycket negativt space, vissa sektioner har dock mindre än andra. I en del sektioner närvarar illustrationer som kompletterar texten, likaså finns de i andra sektioner i bakgrunden. Användningen av negativt space är generellt att betraktas som stort, men utan att vara extremt.

#### Dramatiska fonter:
Fonten för rubriker är framtagen specifikt för webbplatsen och av typen serif. Den har stora likheter med Roboto Slab. Den sticker inte ut alltför mycket, men den är någorlunda distinkt och har en viss karaktär. Det är dock tveksamt om den är att betraktas som dramatisk. Fonten för brödtexten är  Roboto, och sans-serif. Den är att betraktas som ganska opersonlig. Man har därmed inte använt sig av några dramatiska fonter på webbplatser.

### If

#### Flat design:
Designen är i princip helt två-dimensionell. Inga skuggor har applicerats på några element. Man använder sig nästan inte alls av effekter för att få element att se tre-dimensionella ut. Belysningseffekter och gradienter finns inte. Möjligtvis är det en mycket diskret 3D-effekt på elementet som innehåller knappar för att chatta eller ringa dem.

#### Sparsam färgsättning:
Färgsättningen på sidan är relativt sparsam och de färger som finns är nedtonade. Färgerna utgörs av ett monokromatiskt blått färgschema, samt turkost och brunt som kompletterar den turkosa. Turkost och brunt använts i huvudsak på knappar och länkar.

#### Få element och begränsat innehåll:
Sidorna på webbplatsen är avskalade och man ges relativt få alternativ att välja mellan. Det är enkelt att få en överblick av innehållet och webbplatsen upplevs som lättnavigerad. Navbaren är minimal med endast tre alternativ. Det finns inga former eller illustrationer i dekorativt syfte.

#### Negativt space:
Elementen på webbplatsen ges gott om utrymme. Bakgrunden är gråvitfärgad och inga illustrationer eller former närvarar. Det finns ett ganska stort utrymme till kanterna. Användningen av negativt space är att betrakta som relativt stort.

#### Dramatiska fonter:
Fonten som används på rubriker är en sans-serif kallad GarageGothic-Bold. För brödtext används sans-serifen Open Sans. Fonten för rubrikerna är något mer iögonfallande än den som används för brödtexten, men ingen av dessa sticker ut eller ger något större intryck.

### Klarna

#### Flat design:
Webbplatsen är helt flat. Det finns inga effekter på element som ger sken av en 3D-effekt. Gradienter är frånvarande, liksom belysningar. Det finns heller inga skuggor.

#### Sparsam färgsättning:
Färgsättningen på webbplatsen är att betrakta som sparsam. Man använder ett monokromt färgschema, med färgen rosa. Färgen är främst applicerad på knappar och länkar, och på startsidan har man valt att matcha den mot bakgrundsbilden.

#### Få element och begränsat innehåll:
Sidorna innehåller relativt lite innehåll, och det upplevs som man skalat ner dem till det viktigaste.

#### Negativt space:
Det finns stora vita ytor som omger elementen på webbplatsen. Bakgrunden är endast vit, utan dekorativa illustrationer eller former. Användningen av negativt space är stort.

#### Dramatiska fonter:
Fonten för rubriker är sans-serif och framtagen specifikt för Klarna, likaså fonten för brödtexten. Fonten för brödtexten är att betrakta om relativt normal, men den som används för rubrikerna är ganska speciell och skulle kunna ses som någorlunda dramatisk.

Analys
-----------------------
Samtliga webbplatser använder sig av konceptet ”flat design”. Ingen av dem har några större effekter för att få element att se tre-dimensionella ut, och belysningseffekter och gradienter finns ej. En av sidorna använder sig dock av mjuka skuggor, vilket ger ett visst djup. Bortsett från det är designen för den webbplatsen, liksom de andra, att betrakta som flat.

Webbplatserna har alla en sparsam färgsättning, där monokromatiska färgscheman är vanliga. De färger som applicerats har i huvudsak gjorts det på knappar och länkar. Bakgrunden är generellt ljus, i princip vitfärgad.
Sidorna på webbplatserna innehåller inte mer än nödvändigt. Det upplevs inte som att man överöses med information, funktioner och alternativ. Samtidigt finns där inte för lite, och det är enkelt att navigera vidare till sidan man söker. Jag upplever att man varit noggrann och lagt ner tid på att skala ner sidorna till det allra viktigaste.

Användningen av negativt space är generellt stort, framförallt för If och Klarna, som i princip inte använder sig av någon dekoration. Avanza har för vissa sektioner lite extra former och figurer, och de tomma ytorna är därför mindre.

Dramatiska fonter används inte i någon större utsträckning. Egentligen är det enbart Klarna som utnyttjat en speciell font för sina rubriker. Resten är att betrakta som standard.
För att sammanfatta finns det en stark prägel av minimalism och minimalistiska principer på undersökningens urval av webbplatser. Det märks att det är ett koncept som satt stor prägel på den undersökta kategorin ”finans och försäkring”. Den enda principen som inte utnyttjats i någon större utsträcking är experimenteringen med fonter. Övriga minimalistiska karaktärsdrag är i princip närvarande.


Referenser
-----------------------
IDG: [https://topp100.idg.se/2.39772/1.714254/topp100-2019-sveriges-basta-sajter](https://topp100.idg.se/2.39772/1.714254/topp100-2019-sveriges-basta-sajter)

Nielsen Norman Group: [https://www.nngroup.com/articles/characteristics-minimalism/](https://www.nngroup.com/articles/characteristics-minimalism/)

Övrigt
-----------------------
Undersökningen och författandet av rapporten utfördes av Richard Stegersjö.
