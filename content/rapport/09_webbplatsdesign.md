---
---
Rapport kmom10 (examen) - webbplatsdesign och aktuella trender
=========================
Företaget ”Sök Under” efterfrågade en analys av aktuell webbplatsdesign, och mer specifikt vilka trender som råder för tillfället. Inom undersökningen valdes fyra webbplatser ut inom kategorin ”delningstjänster”.

Urval
-----------------------
Urvalet för undersökningen består av fyra webbplatser, och sajterna valdes ut med utgångspunkt i IDG:s senaste undersökning från 2019, där de 100 bästa svenska sajterna, tjänsterna och apparna listas. Företagen som ligger bakom webbplatserna är svenska och verkar i huvudsak i Sverige. Urvalet för undersökningen begränsades till kategorin ”delningstjänster”, och företagen som valdes var Tiptapp, Yepstr, Voi och Taskrunner.

[FIGURE src=image/Tiptapp.jpg caption="Screenshot av Tiptapps startsida"]

[FIGURE src=image/Yepstr.png caption="Screenshot av Yepstr:s startsida"]

[FIGURE src=image/Voi.png caption="Screenshot av Vois startsida"]

[FIGURE src=image/Taskrunner.png caption="Screenshot av Taskrunners startsida"]

Metod
-----------------------
I undersökningen analyseras trender med hjälp av definitionerna för designprinciper och designelement. För designprinciperna användes dokumentet ”Visual Literacy”:s definition av dem, som är: balans, perspektiv, harmoni, enhetlighet, rörelse och variation. För designelement användes målaren och designteoretikern Maitland E. Graves definition: linjer, riktning, form, storlek, textur, värde och färg.

Undersökningen syftar till att lyfta fram och fokusera på de gemensamma nämnare, för designelement och designprinciper, som kan hittas för webbplatserna. Genom att analysera webbplatserna utifrån dessa ramverk är ambitionen att hitta gemensamma nämnare, och på så vis kunna härleda specifika trender.

Resultat
-----------------------
### Designprinciper

#### Balans

##### Tiptapp:
Webbplatsen upplevs vara väldigt balanserad. Innehållet är centrerat i mitten och är både symmetriskt och asymmetriskt balanserat.

##### Yepstr:
Innehållet är balanserat, vissa sektioner symmetiskt och andra asymmetriskt. Man använder även mörka färger för att ge mer tyngd åt vissa element.

##### Voi:
Webbplatsen lämnar ett balanserat intryck, i huvudsak symmetriskt. Detta har man även tänkt på i bilden på startsidan, där tre personer relativt symmetriskt väger upp för varandra.

##### Taskrunner:
Den upplevs överlag som balanserad och man blandar symmetrisk med asymmetrisk balans. Navbaren, som är en sticky navbar, är inte balanserad, vilket skapar en viss spänning.

#### Perspektiv

##### Tiptapp:
Designen lämnar vid första blicken ett ganska ”flat” intryck. Fotot på startsidan bidrar dock med att ge ett visst djup och perspektiv, likaså den självuppspelande videon. Man har använt sig av mjuka skuggor på navbaren, så att man får intrycket av att den ligger framför. Samma effekt har applicerats på andra element på webbplatsen, däribland på knappar och vissa former.

##### Yepstr:
Webbplatsen upplevs som flat men man har applicerat mjuka skuggor på relativt många element. Detta har man gjort på bl.a. hamburgerknappen för navbaren och former som ligger ovanpå bakgrunden (och dessutom överlappar andra, vilket också bidrar till att skapa ett djup). Effekten syns även på sektionen som beskriver de olika tjänsterna.

##### Voi:
Designen är överlag väldigt flat. Perspektiv skapas genom deras användning av bilder, och en självuppspelande video.

##### Taskrunner:
Webbplatsens design kan beskrivas som flat och har endast ett fåtal element som överlappar andra. Man har ett antal foton som skapar ett visst perspektiv på webbplatsen. Mjuka skuggor finns applicerade på ett mindre antal element.

#### Harmoni/enhetlighet

##### Tiptapp:
Webbplatsen upplevs harmonisk och enhetlig. Även om sektionernas layout varieras finns det en känsla av att de hör samman. Detta mycket tack vare återkommande element (exempelvis bilderna på telefoner), den stora centreringen av element kring mitten och elementens färgsättning. Man använder en sticky navbar som följer med när man skrollar ner. Att den ständigt finns närvarande bidrar till att man får en känsla av att webbplatsen binds samman. För sektionerna, exempelvis den med användar-feedback, är varje element enligt samma format, och man kan tydligt se att elementen i sektionen hör samman.

##### Yepstr:
Webbplatsen lämnar ett harmoniskt och enhetligt intryck genom sin återkommande färgsättning av element. I princip samtliga sektioner har samma vita bakgrundsfärg utan avskiljande linjer, vilket ger en känslan av att allt flyter samman. Man använder en sticky navbar som följer med när man skrollar ner. I sektionen för feedback är varje element enligt samma format, och det gäller även för sektionen som presenterar de olika tjänsterna. Detta ger en känsla av enhetlighet. Man använder också samma bilder på telefoner genom webbplatsen.

##### Voi:
Webbplatsen upplevs vara harmonisk och enhetlig, och de olika sektionerna vävs till stor del samman av färgsättningen. Färgsättningen återkommer även på fotona och i den självuppspelande videon, i vilka man blandat in illustrationer och animationer av samma färg som övrig innehåll. Detta förstärker känslan av att de hör samman med resten av innehållet. Man har också en sticky navbar som följer med när man skrollar ner. I sektionen där tjänsten presenteras har illustrationerna samma stil, vilket gör att det känns enhetligt.

##### Taskrunner:
Webbplatsen upplevs som relativt harmonisk och enhetlig. Färgsättningen bidrar till detta. Dock har vissa sektioner en bakgrundsfärg, vilket gör att det harmoniska intrycket sänks en aning. Man använder också här en sticky navbar, vilket hjälper till med att skapa en samhörighet mellan sektionerna. Sektionen som visar hur tjänsten fungerar använder tre bilder på telefoner, vilket gör att man tycker sektionen upplevs enhetlig. Samma gäller för sektionen där deras tjänster presenteras med hjälp av bildelement av samma storlek.

#### Rörelse

##### Tiptapp:
Det finns relativt lite rörelse på webbplatsen. Egentligen är det endast bilden på startsidan som bidrar till att skapa en viss känsla av detta.

##### Yepstr:
Webbplatsens startsida använder sig inte av någon bild, dock finns en självstartande video längre ner.

##### Voi:
Bilden på webbplatsens startsida bidrar med en känsla av rörelse. Man har dessutom en video längre ner på sidan. Loggan uppe till vänster i navbaren omvandlas från att visa ”voi.” till ”v.” när man skrollar ner.

##### Taskrunner:
Det är framförallt bilderna som illustrerar deras tjänsteutbud där det inges en känsla av rörelse.

#### Variation

##### Tiptapp:
Vissa av webbplatsens sektioners layouter liknar varandra men andra skiljer sig åt. På så vis uppnås variation på sidan och den känns mer intressant. Man utnyttjar även kontrasterande färger som även det bidrar till en variation.

##### Yepstr:
I princip samtliga sektioners layout skiljer sig åt och sidan upplevs som varierad. Inom sektionerna är det mesta enhetligt. Inom sektionen för deras tjänster har man dock valt att ha en annan färgsättning på ett av de sex elementen, vilket gör att det sticker ut. Vissa av mobiltelefonbilderna har roterats med 60 grader, vilket bryter mönstret aning.

##### Voi:
Webbplatsen upplevs varierad där varje sektion på startsidan har olika typ av innehåll och layout. Färgsättningen är dock inte så varierad och inom sektionerna är det mer fokus på enhetlighet.

##### Taskrunner:
Sektionernas layout och innehåll skiljer sig åt till utseendet. Man har även använt färg för att skapa variation, dels på olika sektioners bakgrund och som accentfärg på ett rosa band som kort beskriver deras värdeerbjudande. En mobiltelefonbild är också vinklad en aning jämfört med övriga.

### Designelement

#### Linjer

##### Tiptapp:
Använder sig inte mycket av linjer. Endast på ett fåtal ställen för att skilja mellan sektioner.

##### Yepstr:
Använder sig i princip inte alls av linjer.

##### Voi:
På bilden, bestående av ett foto, som täcker hela skärmytan på startsidan finns linjer utritade. Man har blandat foto med illustration.

##### Taskrunner:
Använder sig inte av linjer på webbplatsen.

#### Riktning

##### Tiptapp:
Riktning används inte på sidan.

##### Yepstr:
Riktning används inte på sidan.

##### Voi:
Linjerna på bilden högst upp på startsidan leder blicken nedåt och får besökaren att vilja skrolla ner för att läsa mer.

##### Taskrunner:
Riktning används inte på sidan.

#### Form

##### Tiptapp:
Man använder sig flitigt av fyrkantiga former, där de flesta har mycket eller något rundade kanter. Det finns även ett stort antal runda former. Formerna används på ett eller annat sätt för att visa upp innehåll eller fylla någon funktion, exempelvis knappar.

##### Yepstr:
På sidan finns framförallt fyrkantiga former, där kanterna är minimalt rundade. Det finns också en del cirklar. Högst upp på startsidan finns ihåliga cirklar i bakgrunden, endast i dekorativt syfte.

##### Voi:
Webbplatsen använder sig av relativt få former. De som finns är knapparna, vilka utgörs av rektanglar med en kraftig runding, som är helt cirkulära. Eventuellt kan de böljande linjerna på startsidans bild även bektraktas som en typ utav form. Dessa har framförallt ett dekorativt syfte.

##### Taskrunner:
Det finns en del fyrkantiga former, där de flesta har en liten rundning av kanterna. Cirkulära former är också närvarande. Formerna används för att visa information eller fylla någon typ av funktion, och inga finns där enbart för dekorationens skull.

#### Storlek

##### Tiptapp:
Storleken av elementen varieras relativt flitigt. Det bidrar till att skapa variation, dominans och kontrast.

##### Yepstr:
Elementens storlek varieras relativt flitigt för att skapa variation, dominans och kontrast.

##### Voi:
Det finns en viss variation av elementens storlek, men det är inget som utnyttjas nämnvärt.

##### Taskrunner:
Elementens storlek varierar relativt mycket, och detta används för att skapa variation, dominans och kontrast.

#### Textur

##### Tiptapp:
Textur används inte mycket på webbplatsen. De enda platserna är bilderna på mobiltelefoner, där den blanka ytan på telefonernas kanter syns. Detta ger en något hal känsla.

##### Yepstr:
De enda platserna där textur används något är på bilderna av mobiltelefonerna. De upplevs som matta men friktionsfria.

##### Voi:
Den enda platsen som ger en viss textur är bildern på en mobiltelefon, som har blanka kanter.

##### Taskrunner:
Textur används inte på webbplatsen.

#### Färg/värde

##### Tiptapp:
Webbplatsen är relativt färgglad. Man använder sig av ett diskordant färgschema, med ljusblått, mörklila, turkost, rosa och gult. En del element har en gradierad färgsättning.

##### Yepstr:
Man har ett diskordant färgschema på webbplatsen, där i huvudsak orange applicerats med turkost som accentfärg. Användning av gradient är relativt vanligt.

##### Voi:
Webbplatsen är ganska sparsamt färgsatt och använder ett monokromt färgschema bestående av rödrosa färger.

##### Taskrunner:
Webbplatsen använder ett diskordant färgschema, med i turkost som den huvudsakliga färgen, och rosa som accentfärg.

Analys
-----------------------
Utifrån resultaten går det att identifiera vissa gemensamma nämnare för flertalet av webbplatserna. En del av dessa bör dock inte nödvändigtvis betraktas som trender, då de har en mer tidlös karaktär. Det finns dock andra som inte upplevs som lika grundläggande och självklara, utan mer bär karaktären av en trend.

I undersökningen framkom att samtliga sidor har applicerat konceptet om ”flat design”, vilket har varit en tydlig trend inom webbutveckling de senaste åren. Vad man dock kunde se i undersökningen var att en del av webbplatserna rört sig en aning bort från konceptet och  använt sig av mjuka skuggor. Webbplatserna kunde på så vis upplevas som moderna och ”flatta”, men det fanns ändå ett visst djup på dem. Detta ser jag som en trend.

En annan trend är användningen av bilder och videos. Samtliga sidor hade relativt många bilder, i huvudsak högst upp på startsidan och vid presentationen av deras tjänster. Det är även vanligt med bilder på mobiltelefoner som demonstrerar hur appen ser ut. Två av webbplatserna hade även självuppspelande videos. Då videos utgör en allt större del av det innehåll som konsumeras på webben ser jag även detta som en trend.

I användningen av former går det att urskilja ett visst mönster. Kvadrater och rektanglar är vanliga, och är mer att betrakta som en standard. På samtliga webbplatser var hörnen något rundade, och för vissa webbplatser helt rundade. Resultatet blir en mer mjuk framtoning. Samtliga sidor använde även cirkulära former. Det skapar en viss variation och en brytning mot de fyrkantiga. De rundade hörnen och användningen av cirklar ser jag som en trend.

Tre av webbplatserna var relativt färgglada använde sig av diskordanta färgscheman, som för tankarna till 80-talet. Turkost och rosa var populärt. Två använde dessutom gradierade färger på vissa element. Gradierade färgscheman var relativt vanliga förr inom webben, och verkar eventuellt ha fått visst genomslag igen. Möjligtvis ser vi en en retrotrend i webbplatsernas färgsättning.


Referenser
-----------------------
IDG: [https://topp100.idg.se/2.39772/1.714254/topp100-2019-sveriges-basta-sajter](https://topp100.idg.se/2.39772/1.714254/topp100-2019-sveriges-basta-sajter)

Visual Literacy: [https://dbwebb.se/article/vl.pdf](https://dbwebb.se/article/vl.pdf)

Övrigt
-----------------------
Undersökningen och författandet av rapporten utfördes av Richard Stegersjö.
