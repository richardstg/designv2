---
---
Redovisning kmom03
=========================

Då jag är en person som uppskattar struktur och balans har det känts bra att arbeta med ett vertikalt grid. För sidan vi byggt upp i kursmomentet tycker jag inte att det har varit hämmande. Det är praktiskt att ha vissa linjer att utgå från och positionera utifrån dessa. Jag upplevde att det gick att uppnå en hög effektivitet och få en strukturerad arbetsprocess när det utnyttjades tillsammans med ramverket. Det är möjligt att vissa webbplatser blir bättre utan grid, men i de flesta fallen tror jag att de gynnas av att ha ett. Man kan skapa något kreativt även om man har vissa bestämda dimensioner att utgå från.

Efter att ha lärt mig om vad ett typografiskt grid är och hur det används ser jag det nästan som en nödvändighet. Innehållet på sidan är det besökaren kommit för, och man bör därför sträva efter att skapa bästa möjliga förutsättningar för besökaren att ta till sig av informationen. Jag köper konceptet med att det skapar någon typ utav harmoni när man läser och att det bidrar till att man får en bättre läsrytm på sidan.

Gridbaserade layouter har jag aldrig arbetat med tidigare, så allt var i princip nytt, men det är något jag ser fram emot att fördjupa mig inom. Jag är övertygad om att det förhöjer helhetsintrycket av sidan och fungerar som ett stöd i designprocessen. Sedan tror jag också att innehållet till stor grad kan anpassas och utformas så att sidan inte får ett ”stelt” intryck, om det är något man eftersträvar.

För typsnittet ville jag ha en sans-serif font för mina headers och valet föll på Helvetica. Den känns ganska modern och enkel. För texten i bodyn ville jag för bättre läsbarhet ha en serif font. Jag ville även att denna skulle vara relativt enkel och modern. Av de som fanns tillgängliga tyckte jag bäst om Cambria. Då 16px var för litet satte jag font-sizen för bodyn till 18px. Det var viktigt att färgen på fonten syntes tydligt, och därmed krävdes en färg som gav kontrast mot den mörkgrå bakgrunden. Jag valde först vitt, men kände att kontrasten blev något stor, och tonade ner den genom att välja en vitgrå färg på texten. Radhöjden tyckte jag var bra som den var, och den ändrade jag därmed inte.

Nu upplever jag att jag börjar komma in mer i arbetssättet med LESS och LESS-moduler. Flertalet moduler är samma mellan kmom02 och kmom03. Det är även enkelt att lägga till nya moduler och ersätta gamla moduler med nya. Att man kan återanvända moduler är såklart praktiskt, och de bidrar även till att skapa struktur och ordning.

Responsiviteten för webbplatsen tycker jag fungerar relativt väl. Det var inte så svårt att skapa responsivitet med griddet och ramverket. Jag tyckte att detta var en av fördelarna. Att man kunde bestämma att en region skulle spänna ett visst antal kolumner beroende på skärmstorleken, och att eventuella sidebars automatiskt flyttas ner när de inte har plats.

Jag lärde mig mycket nytt i kursmomentet. Vilket jag nämnt hade jag ingen tidigare erfarenhet av gridbaserade layouter, och det här är ett område som jag nu öppnats upp för, och vill lära mig mer om. Jag har lärt mig att man kan skapa strukturerade och balanserade sidor med hjälp av dessa, och bli mer effektiv i designprocessen. En annan sak är hur typsnittet påverkar intrycket sidan förmedlar. Detta är mina TIL:s för kursmomentet.
